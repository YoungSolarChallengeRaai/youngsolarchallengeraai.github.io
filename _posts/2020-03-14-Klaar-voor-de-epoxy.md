---
title: "Klaar voor de epoxy!"
author: "Allison Han van der Spoel"
summary: "Afgelopen week zijn we, zoals gewoonlijk, op woensdagmiddag weer naar de loods geweest waar onze boot staat, om er hard aan te werken. Daarnaast is een deel van het team vrijdag ook nog aan de slag geweest!"
thumbnail: "/resources/images/posts/klaar-voor-epoxy.jpg" 
---

Afgelopen week zijn we, zoals gewoonlijk, op woensdagmiddag weer naar de loods geweest waar onze boot staat, om er hard aan te werken. Daarnaast is een deel van het team vrijdag ook nog aan de slag geweest! We zijn hard bezig geweest met het bouwen van de boot, maar misschien nog wel harder met het maken van een strakke planning. Tijdens de lunch hebben we heel veel dingen besproken: hoe het gaat met de sponsoring, hoe het gaat met de PR, hoe het gaat met onze website en hoe het eigenlijk gaat met het team. Na al deze dingen besproken te hebben, zijn we opgesplitst. Een deel van het team ging aan de slag met het updaten van onze planning en het andere deel ging aan het werk met het bouwen van de boot. 

De planning is nu goed bijgewerkt en ook met de boot zelf gaat het heel goed! Deze week hebben de boot helemaal klaar gemaakt voor het aanbrengen van de injectie hars: alle ‘puzzelstukjes’ zitten op de juiste plek en de lijmresten die nog niet waren verwijderd, zijn nu ook weg. Volgende week kunnen we dan beginnen met de boot ook echt waterdicht maken!

Verder zijn we deze week bezig geweest met het nadenken over een verfplan. Onze klasse, de Young Solar Challenge, is een eenheidsklasse. Dat betekent dat alle teams hetzelfde verfplan moeten volgen. De boot is opgedeeld in vlakken, die moeten worden geverfd in drie verschillende kleuren. Alles mag, zolang de kleuren maar niet te veel op elkaar lijken en je het verfplan maar volgt. We zijn nu alvast begonnen met het maken van het verfplan, zodat we binnenkort kunnen proberen om de verf gesponsord te krijgen – want dat kost natuurlijk wel wat tijd...!
